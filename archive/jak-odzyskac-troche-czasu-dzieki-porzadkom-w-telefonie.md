Title: Jak odzyskać trochę czasu dzięki porządkom w telefonie
Date: 2018-05-28 13:26
Author: filipgorczynski
Category: Dobre praktyki, Luźne, Rozwiązania
Slug: jak-odzyskac-troche-czasu-dzieki-porzadkom-w-telefonie
Status: archive

![](https://filipgorczynski.files.wordpress.com/2018/05/android_robot.png?w=107){.alignleft .wp-image-1901 .size-thumbnail width="107" height="128"}

Nie tak dawno temu zdarzyło mi się wysłuchać krótkiego podcastu od [Developer Tea](https://spec.fm/podcasts/developer-tea) w którym to autor - Jonathan Cutrell - przedstawia bardzo prostą metodę na odzyskanie drobnych porcji czasu poprzez wprowadzenie niewielkich zmian w telefonie (i w sumie w każdym używanym intensywnie urządzeniu).

Trzeba mieć świadomość jednak, że nie sprawi to nagle, że przybędzie nam 5 godzin do całej doby do wykorzystania na inne aktywności, ale jak to ma miejsce w przypadku wielu takich małych optymalizacji - ich połączenie może być już całkiem zauważalne - nie tylko z punktu widzenia oszczędności czasu ale i naszego samopoczucia.

Wbrew pozorom nie chodzi o tak banalne i oczywiste rady jak: odinstaluj gry, odinstaluj aplikacje społecznościowe oraz wyłącz wszelkie powiadomienia.

Ta prosta zmiana zamyka się w **reorganizacji ikon aplikacji, z których korzystamy najczęściej**.

Zazwyczaj po odblokowaniu telefonu na ekranie główny miałem: zdjęcie syna w centrum ekranu, widget zegara w górnej części ekranu i dookoła katalogi tematyczne: Finanse, Nauka, Google, ...  
Ogólnie, gdy potrzebowałem coś zrobić, to najczęściej wymagało to najpierw przypomnienia sobie lokalizacji katalogu na ekranie, otwarcie go - ponownie, zlokalizowanie konkretnej aplikacji i dopiero jej uruchomienie. O ile w katalogu "Finanse" było tylko kilka aplikacji (aplikacja banku, PayPal, moBILET, Monefy) to inne katalogi wymagały nierzadko przewijania.  
Ogólnie pole do popisu było spore.

I tak: wszystkie katalogi zostały delikatnie mówiąc zaorane. Pozostały jedynie 2 katalogi w dolnej części ekranu i 2 przyciski - okrojone tylko do aplikacji używanych przeze mnie codziennie. Jak czegoś potrzebowałem raz w tygodniu po prostu wylatywało.

W tej chwili wygląda to i używa się tego dużo lepiej.  
Od lewej jest to przycisk Połączenia. Wcześniej trzymałem tutaj katalog z Połączeniem, Wiadomościami i Kontaktami - ale zauważyłem, że tych ostatnich nie używam wystarczająco często.  
Następnie jest przycisk wyświetlania wszystkich zainstalowanych aplikacji.  
Później katalog z aplikacjami Aparat i Galeria - podejrzewam, że też mógłby wylecieć, ale jeszcze nie zdecydowałem.  
Na szarym końcu - najbliżej kciuka - katalog z najczęściej używanymi aplikacjami - oczywiście jeszcze odpowiednio posortowany: Chrome, Podcast Addict, Todoist, aplikacja banku, eReader Prestigio, Business Calendar i kilka innych - w tym komunikatory.

Katalogi i aplikacje są przypięte na dole, więc widoczne są na każdym ekranie - nie tylko startowym. Drugi ekran to tylko 2 widgety: aktualna lista z Todoist i Brain Focus (do techniki pomodoro) i wspomniana wcześniej przypięta u dołu ekranu lista.

Spotkałem się też z opinią, że przeglądarka to także aplikacja rozpraszająca - [źródło](https://hackernoon.com/biohack-your-intelligence-now-or-become-obsolete-97cdd15e395f), więc można także rozważyć jej usunięcie z szybkiego dostępu.

Przy okazji różnych poszukiwań znalazłem przyjemny dla oka (po instalacji odpowiednich motywów i niewielkiej konfiguracji) i szybki [CM Launcher](https://play.google.com/store/apps/details?id=com.ksmobile.launcher&hl=pl).

Cały odcinek podcastu do odsłuchania (7 minut): [One Super Simple Tactic to Regain Your Time](https://spec.fm/podcasts/developer-tea/61175)

Title: Który edytor do programowania w języku Python jest najlepszy?
Date: 2018-02-14 21:28
Author: filipgorczynski
Category: Dobre praktyki, Luźne, Programowanie
Tags: Atom, edytor, Emacs, geany, gedit, IDE, Mirosław Zelent, PyCharm, Sublime Text, Vim, VS Code
Slug: ktory-edytor-do-programowania-w-jezyku-python-jest-najlepszy
Status: hidden

![](https://filipgorczynski.files.wordpress.com/2018/01/pycharm_logo-e1518636607333.png){.alignleft .wp-image-1399 .size-full width="64" height="64"}PyCharm, Vim, Sublime Text, Emacs, VS Code, Atom, gedit, geany, Komodo Edit - to chyba najczęściej pojawiające się propozycje edytorów dla programistów Pythona we wszelakich wątkach w sieci w odpowiedzi na pytanie: **Który edytor powinienem używać do programowania w Pythonie?**

*TL;DR:*  
*Jeśli jesteś początkującym programistą - praktycznie każdy edytor z kolorowaniem składni najprawdopodobniej będzie dobry.*  
*A jeśli masz doświadczenie w programowaniu - na pewno znalazłeś już edytor, który najbardziej odpowiada Twoim osobistym preferencjom.*

------------------------------------------------------------------------

Dla osób - zwłaszcza początkujących - chciałbym polecić materiał przygotowany przez Pana Mirosława Zelenta - niedługi filmik, który świetnie opisuje kwestie wyboru edytora, odpowiedniego kolorowania składni, itp. wśród początkujących adeptów sztuki programowania:

https://www.youtube.com/watch?v=nXwDEL-ivis

W dużym skrócie, jeśli nie wiesz czym są zmienne, pętle, instrukcje warunkowe - ogólnie nie znasz jeszcze składni konkretnego języka, wybieranie środowiska do programowania jest w danym momencie najmniej istotne - nie uczyni to w żaden sposób z Ciebie lepszego programisty, a tylko odciągnie Cię od konkretów - nauki samego programowania.

Dodatkowo, każda odpowiedź na pytanie postawione w tytule wprowadza u początkujących jeszcze większy zamęt, ponieważ najczęściej jest ona zupełnie odmienna od każdej ją poprzedzającej.

Wybór edytora czy konkretnego super hiper IDE jest efektem naszych osobistych preferencji (które mogą ulegać zmianie w czasie naszego rozwoju), czasu spędzonego z konkretną technologią oraz przede wszystkim naszego wolnego czasu.  
Przykładowo możemy postanowić, że chcemy korzystać z edytora Vim - podobno po zainstalowaniu i skonfigurowaniu odpowiednich wtyczek, mapowań przycisków i kilku innych rzeczy można zacząć tego używać do pisania w Pythonie (znam sporo osób, które takie rozwiązanie bardzo sobie chwalą). Jednak jeśli jesteś początkującym lub masz wiele innych obowiązków/priorytetów i nie możesz pozwolić sobie na poświęcenie kilku wieczorów na ustawienie wszystkiego jak należy oraz opanowania choćby kilku podstawowych skrótów klawiaturowych to rozwiązanie nie jest dobre dla Ciebie. Może jeszcze nie teraz. Może się okazać, że z pewnych względów - nawet po kilku podejściach nigdy dane rozwiązanie nie przypadnie Ci do gustu.  
Alternatywnie (np. do Vim) możemy pobrać i uruchomić [PyCharm](https://www.jetbrains.com/pycharm/download/) - także w wersji darmowej (Community) dla niekomercyjnych projektów. Uruchamiamy i praktycznie mamy wszystko od razu w ramach całego środowiska: Terminal, integrację z Django/Flask/Pyramid, interpreterami czy środowiskami wirtualnymi Pythona - wszystko z całkiem ładnym i spójnym interfejsem graficznym.

Oczywiście  są jeszcze inne rozwiązania: Atom, VS Code, Sublime Text - mające nadal wielu zwolenników. Wydaje mi się, że do pisania prostych programów edytory te (często w połączeniu z linią poleceń) są w zupełności wystarczające; do dużych projektów jednak nie do końca.  
Osobiście w przeszłości korzystałem z kilku powyższych narzędzi i najbardziej do gustu przypadł mi [Atom](https://atom.io/) oraz [Visual Studio Code](https://code.visualstudio.com/). Tego drugiego nadal od czasu do czasu używam. Ostatecznie do pracy przy większych projektach przesiadłem się na PyCharm Professional. Jednak nadal - **są to tylko moje osobiste preferencje**. Zupełnie tak jak z kolorowaniem składni - jeden uwielbia białe tło, inny czarne, a jeszcze ktoś inny bijące po oczach niebieskie.

**Podsumowując:** nie uważam, że którykolwiek z powyższych edytorów czy IDE jest zły. Nie uważam też, że którykolwiek z nich jest rozwiązaniem właściwym w każdym przypadku. Jak każde oprogramowanie, także i te mają mnóstwo zalet i wad.  
Co będzie dobre dla Ciebie? Jeśli zaczynasz programować to większości funkcji i tak nie wykorzystasz, więc wybór może być całkowicie losowy. Zainstaluj sobie jedno z powyższych narzędzi, spędź w nim kilka tygodni i podejmij decyzję, postępuj tak dopóki nie trafisz na narzędzie w pełni pasujące do Twoich problemów. Jeśli spędziłeś już trochę czasu z kodem i wiesz, czego naprawdę potrzebujesz w pracy wybierz jedno narzędzie i naucz się go możliwie najlepiej - warto rozważyć uczenie się co najmniej jednego skrótu klawiaturowego dziennie.

Każda wojna - język A jest lepszy niż język B, edytor X jest lepszy od edytora Y czy system operacyjny L jest lepszy od systemu operacyjnego W - jest tylko i wyłącznie marnowaniem cennego czasu.

**BONUS:** Dla początkujących programistów Pythona na korzyść PyCharma może przemawiać jego wersja z wbudowanym kursem Pythona. Warto zapoznać się wówczas z [PyCharm EDU](https://www.jetbrains.com/pycharm-edu/).

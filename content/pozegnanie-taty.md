Title: Pożegnanie taty
Date: 2019-11-14 12:11
Author: filipgorczynski
Category: Luźne
Tags: pożegnanie, prywatne, tata, żałoba
Slug: pozegnanie-taty
Status: published

![Black Ribbon](https://filipgorczynski.files.wordpress.com/2019/11/128px-black_ribbon.png?w=83){.alignleft .size-thumbnail .wp-image-2415 width="83" height="128"}Ten wpis jest całkowicie nietechniczny a związany z życiem prywatnym. Można nawet śmiało powiedzieć, że z życiem prywatnym każdego z nas - w mniejszym lub większym stopniu - ale jednak. Jeśli więc poszukujesz treści *stricte* technicznych, to nic takiego ciekawego tutaj się nie pojawi.

**07.11.2019** byłem na pogrzebie taty i później postanowiłem popełnić krótki wpis z moimi przemyśleniami na facebookowej grupie *"Jestem tatą"*.  
Po komentarzach i reakcjach członków tej grupy uznałem, że spotkał się z całkiem pozytywnym odzewem (wpis, chociaż tata chyba też) i pomyślałem, że może nie byłoby głupim pomysłem podzielić się nim w innej społeczności.

<!--more-->

A oto i oryginalna treść całego wpisu:

> Witam Panowie,
>
> tym razem nie chcę prosić Was o żadną poradę. Tym razem chciałbym zaproponować Wam pewne działanie.
>
> Tak jak Wy sam jestem ojcem. Ale patrząc na to szerzej - my także mamy (lub czasem niestety mieliśmy) - ojców.
>
> ::: {.text_exposed_show}
> Dwa dni temu - w czwartek, właśnie pochowałem swojego tatę. Wiadomość dla mnie bardzo smutna i w zasadzie wyjątkowo nieoczekiwana, gdyż umarł nagle mając 58 lat.
>
> Żeby trochę bardziej nakreślić moje odczucia z całą sytuacją - był moim ojczymem i opiekował się mną jakoś od 3 roku mojego życia. Kiedyś przyjeżdżał do mojej mamy i pewnego razu, gdy miał odjeżdżać spytałem: "czy będziesz moim tatą?". No i w sumie został tatą. Pomimo tego, że sam miał ciężej ode mnie, bo spędził dzieciństwo w domu dziecka. Może dlatego bardziej niż ktokolwiek inny miał motywację, żeby zbudować swoją w pełni funkcjonalną rodzinę.
>
> Kilka miesięcy temu tknięty nie wiadomo czym, postanowiłem do niego zadzwonić i po prostu podziękować mu za to, że zawsze przy mnie był gdy tego potrzebowałem i powiedzieć, że się z tego swojego postanowienia bycia tatą świetnie wywiązał. Niestety z czasem zaczęły się problemy alkoholowe, ale mimo to nigdy nie podniósł na mnie ręki i zawsze mogłem na niego liczyć.
>
> I teraz dochodzimy do kwestii, którą chciałbym poruszyć.
>
> Udało mi się zamknąć pewną - w moim odczuciu ważną kwestię przed jego śmiercią, właśnie dzięki jednej, zwykłej rozmowie telefonicznej. Nadal czuję, że mógłbym mu dużo powiedzieć (zwłaszcza teraz, gdy mam świadomość, że nie mogę już tego zrobić bezpośrednio), ale chyba najważniejsze co chciałem przekazać - przekazałem. Wewnętrznie czuję, że dzięki tej informacji poczuł spełnienie w życiu i satysfakcję z tego, że mu się udało i nie zawiódł.
>
> Dlatego chciałbym Wam zasugerować, abyście nie czekali na najbliższą okazję do spotkania, abyście nie czekali na najbliższe święta, podczas których będziecie pewnie rozmawiać o nieistotnej polityce czy sporcie, pomijając kwestie istotne - bo przecież zawsze będą do tego inne, lepsze okoliczności. Jeśli jednak już się spotkaliście to po prostu powiedzcie sobie szczerze co Wam na sercu leży, bo drugiej okazji do tego może nie być, a wtedy pozostaniecie z poczuciem, że czegoś nie zamknęliście i będzie Wam to ciążyło zapewne bardzo długo, ale nic z tym już nie będziecie mogli zrobić.
>
> Jakiś czas temu natrafiłem na stwierdzenie, że jeśli ojciec nie przygotował swojego dziecka na swoją śmierć to w pewnym sensie zawiódł - nie uznałbym to za porażkę rodzicielską, bo do śmierci bliskiej osoby nie da się przygotować, ale jednak warto mieć tego świadomość tego koła życia. Chociażby właśnie na sytuację takiej nagłej śmierci.
>
> A teraz, życzę Wam udanego weekendu i chwytajcie za telefony.
> :::

I to by było na tyle. Różnie to w życiu bywa, więc lepiej załatwiać wszystkie sprawy, gdy jest ku temu możliwość. Ot taka chwila refleksji po utracie bliskiej osoby.
